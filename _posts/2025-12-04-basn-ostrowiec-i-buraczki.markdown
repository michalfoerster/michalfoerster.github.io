---
layout: post
title: "Serce olbrzyma"
date: 2025-12-04
ref: fable-hobr
lang: pl
---

*Z legend Starego Dworu. Baśń spisana przez Kersirana*

Dawno, dawno temu królestwem Andomiru władał stary, mądry król Inzuves. Miał on wielu przyjaciół, którzy wspomagali go w kłopotach, a najsłynniejszym z nich był książę Ostrowiec, o którym będzie ta opowieść.

Był to uczynny młodzieniec, który zawsze starał się pomagać słabszym i potrzebującym. Choć miał pałac w stolicy królestwa, Starym Dworze, częściej widywano go na placach czy targowiskach, gdzie spędzał czas z mieszkańcami miasta. Kiedy ktoś był w potrzebie albo miał kłopoty, zawsze mógł liczyć na księcia Ostrowca.

Zdarzyło się pewnego razu, iż zza morza przypłynęli dzicy Narevingowie, przyciągnięci sławą Inzuvesa i skuszeni bogactwami Andomiru. Rycerze króla stawili im opór u ujścia rzeki Bregony, lecz przegrali bitwę. Wszystko dlatego, iż najeźdźcom towarzyszył potężny olbrzym Hobr. Nikt nie potrafił go pokonać. Gdy tylko któryś z rycerzy zbliżył się do Hobra, ten jak nie dmuchnął, jak nie chuchnął! Śmiałek odlatywał na tysiąc kroków, zmieciony dechem olbrzyma.

Zanosiło się na to, że królestwo zostanie podbite. Wojska Narevingów szły już na Stary Dwór, a nikt nie był w stanie ich zatrzymać. Zmartwiony władca kazał wezwać księcia Ostrowca. Gdy ten zjawił się w pałacu Inzuvesa, król opowiedział mu wszystko co zaszło, prosząc o pomoc.

– Panie – zawołał Ostrowiec. – Zbyt wiele ode mnie wymagasz! Nie jestem mocniejszy od twoich wojowników, ani mądrzejszy od twoich doradców. Jak niby mam pokonać całą armię wrogów?

– Lecz właśnie to moi doradcy polecili mi ciebie wezwać – rzekł Inzuves i uśmiechnął się. – Ja też uważam, że nie ma lepszego rozwiązania. Na pewno sobie poradzisz.

Po czym dobrodusznie poklepawszy księcia po ramieniu, odprowadził go do drzwi.

Zasmucony Ostrowiec przysiadł na kamiennym progu przed bramą królewskiego pałacu. W jaki sposób miał spełnić życzenie króla? Nie widział przed sobą żadnego wyjścia. Lecz choć serce miał ciężkie, nie zwykł ulegać rozpaczy. Podniósł się więc i otrzepał szatę, mówiąc sobie, że lepszy długi spacer niż bezczynne siedzenie i karmienie zmartwień.

Wędrując krętymi uliczkami miasta, książę dotarł w końcu na targ, gdzie rolnicy sprzedawali swoje plony. Widok ten rozjaśnił mu twarz, zwłaszcza że wielu spośród sprzedających znał z imienia. Oni zaś powitali go z serdeczną radością, pytając, czy nie życzy sobie czegoś z ich skromnych zbiorów.

– Kupię, a i owszem, skoro tak ładnie prosicie – rzekł tamten. – Worek buraków.

Podczas rozmowy przyszedł bowiem Ostrowcowi pewien pomysł do głowy.

Zapłaciwszy za towar, książę poszukał swojego rumaka, a dosiadłszy go, pognał na północ - tam, gdzie przebywali Narevingowie. Długo trwała jego droga, ale Ostrowiec nie zniechęcał się trudami podróży. W końcu przyjechał do niewielkiego jaru otulonego starymi sosnami.

Na końcu jaru stała drewniana chatka, pospiesznie sklecona z byle czego. Z komina wydobywał się szary dym. Ostrowiec zeskoczył z konia, wziął worek i podszedł do drzwi. Zastukał kołatką, po czym ukrył się wewnątrz worka z burakami.

Po dłuższej chwili drzwi otworzyły się. Wychynęła zza nich wielka twarz. Twarz rozejrzała się podejrzliwie po okolicy, aż wreszcie dostrzegła stojący na progu worek buraków. Wówczas z wnętrza chaty wyłoniła się cała postać. Była to żona Hobra, również olbrzymka. Niewiele myśląc, wzięła ciężki worek do izby. Tam, postawiła go obok paleniska, a sama zajęła się krojeniem cebuli.

Trzeba wam wiedzieć, że tego dnia pani Hobrowa przygotowywała zupę dla swojego męża - lecz brakowało jej składników. Dlatego też znalezione pod drzwiami buraczki bardzo ją ucieszyły.

Podczas gdy żona olbrzyma kroiła cebulę, książę Ostrowiec ukryty w buraczkach zawołał nieco zmienionym głosem:

– Ho, ho, ho!

Gospodyni natychmiast obróciła się, łypiąc podejrzliwie na izbę. Niczego jednak nie zobaczyła i zdało jej się, że to tylko wiatr hula w kominie.

Po dłuższej chwili, gdy olbrzymka nadal była zajęta pracą w kuchni, książę Ostrowiec ponownie zawołał:

– Ho, ho, ho!

Tym razem pani Hobrowa aż podskoczyła, jakby ją kto igłą ukłuł.

– Kto tu jest? – wrzasnęła piskliwym głosem. – Pokaż mi się, a żywo!

Ale książę Ostrowiec siedział cicho w buraczkach. Kobieta pomyślała, że to może jej kocur, stary Kapeć, miauczy gdzieś w domu i wróciła do swojej pracy.

Kiedy książę Ostrowiec po raz trzeci zawołał z wnętrza worka swoje "Ho, ho, ho!", żona olbrzyma wybiegła na środek izby, wymachując dziko nożem do krojenia cebuli.

– Co tu się dzieje? – krzyknęła rozzłoszczona. – Kto tu się skrywa? Zaraz wróci mój mąż i na pewno wybije ci z głowy głupie żarty, dowcipnisiu!

Wówczas książę Ostrowiec odpowiedział spomiędzy buraczków:

– To tylko my, czarodziejskie buraczki.

– Kto? Co? – olbrzymka łypnęła podejrzliwie na worek stojący w kącie izby. – Jakie buraczki? 

– Czarodziejskie – wyjaśnił młodzian. – Zostałyśmy wysłane przez wielkiego czarownika Narevingów, który rzucił na nas zaklęcie. Kiedy twój mąż, olbrzym Hobr, zje przygotowaną z nas zupę, stanie się jeszcze silniejszy niż był kiedykolwiek!

Słysząc to olbrzymka chwyciła się pod boki i roześmiała serdecznie.

– To ci dopiero, czarodziejskie buraczki! A to się uśmiałam!

– Źle robisz nie doceniając nas – rzekł książę Ostrowiec, udając obrażonego. – Dzięki nam twój mąż stanie się naprawdę niepokonany.

– Ależ on już jest niepokonany! – śmiała się dalej pani Hobrowa. – Jest najsilniejszym olbrzymem na całym świecie, żadne zaklęcie nie może go bardziej wzmocnić. 

– Jak to możliwe? – zdziwił się Ostrowiec.

– Ano dlatego, że cała moc mojego męża ukryta jest w jego sercu – odrzekła olbrzymka. – A jego serce jest tak dobrze ukryte, że nikt go nie znajdzie.

– Chcesz powiedzieć, że jest ukryte w jego piersi?

Gospodyni pokręciła głową.

– Nie, ukryte jest w sekretnym miejscu, o którym żaden człowiek nie wie. Nawet Narevingowie.

– Gdzie znajduje się to miejsce? – spytał książę Ostrowiec.

Kobieta zamyśliła się. Był to sekret, o którym nie mogła nikomu powiedzieć. Jednak rozmowa z zaklętymi buraczkami tak ją rozbawiła, że olbrzymka nabrała ochoty do podzielenia się tajemnicą.

– Co mi tam, w końcu, jesteście tylko warzywami, które wnet wylądują w zupie – stwierdziła po namyśle. – Chyba mogę wam powiedzieć.
  
– Otóż – mówiła dalej pani Hobrowa – serce mego męża ukryte jest w żelaznej szkatułce. A ta szkatułka ukryta jest w brzuchu wielkiej ryby. Ryba zaś pływa w podziemnym jeziorze pod wielką górą w Czarcilesie. Lecz nawet gdyby ktoś znalazł tę górę, nic mu to nie da. Strzeże jej wielki czarny pies, który natychmiast pożre każdego, kto się do niej zbliży.

– Z pewnością można go jakoś pokonać? – chciał wiedzieć książę Ostrowiec.

– Nic mi o tym nie wiadomo. Jak dotąd nikomu się nie udało, choć wielu próbowało go poskromić.

– W takim razie – rzekł książę ukryty w buraczkach – w istocie nie ma sposobu, by zwyciężyć twojego męża.

– To prawda – zgodziła się olbrzymka. – Ale teraz trzeba mi wrócić do pracy.

Po czym wzięła pierwszego buraczka i zaczęła obierać go ze skórki. Książę Ostrowiec zaczekał, aż żona olbrzyma obróci się tyłem, a następnie wyskoczył z worka i skrył za kominkiem w izbie.

Wieczorem do domu wrócił olbrzym Hobr. Jego ciężkie kroki słychać było już z daleka.

– Witaj, kochana żono! – huknął w drzwiach. – Ależ jestem głodny! Zaraz, hmm, hmm, czy nie czuję czasem zapachu człowieka?

– Nie, mój drogi – odpowiedziała gospodyni. – To tylko zaklęte buraczki, które przysłał nam czarownik Narevingów.

– Buraczki? Uwielbiam barszcz! Siadajmy do kolacji.

Hobr umył ręce, po czym pomógł w przygotowaniach do posiłku. Robił to tym chętniej, że w głębi duszy wolał spędzać czas z żoną niż na wojaczce.

Kiedy małżeństwo olbrzymów zjadło, położyli się spać do łóżka. Wkrótce olbrzym Hobr usnął i zaczął chrapać tak głośno, że za każdym chrapnięciem dach chatki podskakiwał na trzy łokcie do góry.

Widząc, że olbrzymi posnęli, książę Ostrowiec wykradł się zza kominka, a następnie cichutko, na palcach, uciekł z chatki. Na zewnątrz odnalazł swojego konia, wskoczył nań i  mimo późnej pory zaraz pognał w stronę Czarcilasu.

Gdy się tam znalazł, książę Ostrowiec sprawił sobie gruby kij z leszczyny, po czym skierował swoje kroki ku wzgórzu wyrastającemu pośrodku lasu. Nie zdążył się wszakże nawet dobrze do niego zbliżyć, gdy z gęstwiny wyskoczył ogromny pies. Był to właśnie ów ogar, o którym opowiadała pani Hobrowa. Jeśli chcecie wiedzieć, pies nazywał się Muskis. 

Zwierz skoczył na Ostrowca, rozwierając wielką paszczę. Książę nie wystraszył się rzędu ostrych kłów. Gdy pies zbliżył się do niego, młodzieniec szybko wepchnął mu do pyska gruby kij, który miał ze sobą. Kij utkwił w pysku Muskisa, tak że ten nie mógł ani zamknąć paszczy, ani pozbyć się niewygodnego klina.

Wkrótce pies zaczął biegać dookoła Ostrowca skamląc i prosząc o pomoc.

– Mogę cię uwolnić – powiedział książę – ale musisz przysiąc, że mnie nie zjesz. Obiecujesz?

Pies pokiwał łbem na znak zgody.

– No dobrze. A zostaniesz moim przyjacielem? – zapytał znowu książę.

I tym razem Muskis pokiwał wielkim, kudłatym łbem. Nigdy wcześniej nie miał przyjaciela, zaś ludzie i zwierzęta bali się jego groźnej postury. Tym bardziej więc ucieszył się z propozycji księcia. Ten zaś ostrożnie wyciągnął kij z paszczy psa. Muskis oblizał pysk, sprawdzając czy może swobodnie z niego korzystać, a potem szczęśliwy, pozwolił podrapać się za uszami. Tak właśnie wielki czarny pies i Ostrowiec zostali przyjaciółmi.

Potem książę zabrał Muskisa ze sobą. Wspólnie udali się do podnórza góry, gdzie wykopali głęboką dziurę w ziemi. Pies bardzo pomagał, miał bowiem silne łapy, którymi wygrzebał tunel wiodący do ukrytego jeziora. Książę Ostrowiec zarzucił wędkę i po niedługim czasie złowił wielką rybę pływającą w ciemnościach.

Młodzieniec wypatroszył rybę, następnie zaś upiekł ją nad ogniskiem. Połowę zjadł sam, a drugą połową podzielił się z psem. Z wnętrza ryby Ostrowiec wyciągnął żelazną skrzynkę, zaś z wnętrza skrzynki - serce olbrzyma.

Kiedy książę Ostrowiec ścisnął w dłoni serce, wiele staj dalej, w swojej chatce olbrzym Hobr zerwał się z posłania.

– Moje serce! – krzyknął przestraszony.

– Z pewnością nic mu nie jest – powiedziała zaspana żona. – Coś ci się przyśniło.

Ale Hobr nie słuchał. Już wciągał buty na nogi i biegł ku drzwiom. Ponieważ był olbrzymem, Hobr za każdym krokiem przeskakiwał siedem mil. Wkrótce znalazł się pod Czarcilasem, gdzie czekali już na niego książę Ostrowiec i pies.

– Oddawaj moje serce, złodzieju! – zawołał olbrzym.

Książę Ostrowiec nie wystraszył się groźnego spojrzenia Hobra. Odrzekł mu spokojnie:

– Nie ma mowy. Póki nie przestaniesz gnębić mojego ludu i walczyć przeciwko mojemu królowi, serca nie oddam.

Hobr zamyślił się poważnie. Lękał się walczyć z księciem, który w prosty sposób mógł pokonać potężnego olbrzyma. Z drugiej strony, czy mógł zaufać człowiekowi? Hobr stał przez długą chwilę, łypiąc okiem to na Ostrowca, to na jego psa, który siedział obok księcia i dyszał.

– No dobra – powiedział w końcu olbrzym, przestępując z nogi na nogę. – Obiecuję.

– Obiecujesz, że nie będziesz już więcej walczył z moim ludem? I że nie będziesz już nigdy nikogo napadał, i że nikomu nie zrobisz krzywdy?

– Tak, tak, obiecuję. 

Książę Ostrowiec uśmiechnął się.

– Dobrze. W takim razie ja obiecuję, że twoje serce będzie zawsze bezpieczne. Ukryję je w skrzyni, a skrzynię w skarbcu w moim pałacu. Nikt nigdy go nie zobaczy.

Tego dnia, na skraju lasu, książę Ostrowiec i olbrzym Hobr zawarli umowę. Uścisnęli sobie ręce, a potem olbrzym uścisnął też łapę Muskisa, biorąc go na świadka złożonej przysięgi. 

Hobr nigdy nie napadł już na żadnego człowieka. Prawdę mówiąc, nie ruszał się w ogóle ze swojej chatki, odkrywając w sobie duszę domatora. Na kolację niemal zawsze zjadał zupę ze swoją żoną. A książę Ostrowiec? Wziął psa, wrócił do domu i dobrze ukrył serce olbrzyma w swoim skarbcu.

Pozbawieni największej przewagi Narevingowie przegrali kolejne bitwy z rycerzami króla Inzuvesa. W końcu, porzuciwszy plany podboju Andomiru, zmuszeni zostali do odpłynięcia za morze, skąd przyszli.

Po wielu latach, gdy olbrzym Hobr zestarzał się i umarł, pochowano go z honorami za Starym Dworem, usypawszy mu wielki kopiec z ziemi. Stoi on tam do dziś, a zowią go właśnie Hobairgs, Górą Hobra. Ostrowiec przybył na pogrzeb i żegnając dawnego wroga, ukrył w kopcu skrzynię z sercem olbrzyma. 

Tak kończy się ta opowieść.
