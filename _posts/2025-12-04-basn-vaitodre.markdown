---
layout: post
title: "Baśń o Vaitōdre"
date: 2025-12-04
ref: fable-vaitodre
lang: pl
---

## Część pierwsza

W górach, które nazywamy Turola, wiłowie zaś Velsire, ukryta była dolina Rōdmine. Od niepamiętnych czasów mieszkali tam potomkowie Hilima, wiłowie z plemienia Melarów. 

Kiedy w górach Turoli zjawili się ludzie, wiłowie musieli ukrywać się przed nimi w lasach. Dolina Rōdmine pozostała wszakże przez długi czas nieodkryta, a żyjący tam Melarowie cieszyli się spokojem i wolnością.

W czasach, w których rozgrywa się ta opowieść, w dolinie żyła dziewczyna imieniem Vaitōdre, co znaczy Mówiąca Woda. Mieszkała w domku tuż nad wodami potoku. Każdego poranka Vaitōdre stawała na kamienistym brzegu i karmiła ulubionego węgorza żyjącego w wodzie. Jeżeli was to ciekawi, to nazywał się on Wesołek.

W Dolinie Rōdmine mieszkał ktoś jeszcze, kto bliski był sercu dziewczyny. Na imię miał Sislauden, był zaś myśliwym. Ceniono go przede wszystkim za piękny głos. Wieczorami Sislauden śpiewał pieśni wiłów - o królewnie Sōline, Pierwszej Ziemi i Drzewie Veitarne; o wyspie Adalsia i przybyciu Hilima. Niekiedy siadał po drugiej stronie potoku, śpiewając tylko dla Vaitōdre:

*O, gaile tiniel*<br>
*Asgrinde evs siran!*<br>
*Darine lainel*<br>
*Varo tevs enoian?*<br>

Innym razem spacerowali po górach, oglądając kryjące się tam cuda. Kiedy jednak Sislauden wyruszał na polowania, Vaitōdre sama zwiedzała dzikie ostępy, pomagając ich mieszkańcom. Przenosiła wieści między jeziornicami zamieszkującymi górskie stawy, ratowała małe kozice, które zagubiły się wśród skał, albo budziła ze snu niedźwiedzia śpiocha.

Pewnego razu, wracając z gór, Vaitōdre dostrzegła ognie na skałach. Była mądrą dziewczyną, dlatego też od razu zrozumiała, co może to oznaczać. W Turoli przebudził się smok - i była to wieść najgorsza ze wszystkich. Vaitōdre już chciała pobiec w dół, ku dolinie, aby ostrzec swoich, przyszło jej jednak na myśl, że powinna sprawdzić, czy potwór nie wyrządził nikomu krzywdy.

Wiłowie kiedy chcą, potrafią poruszać się niepostrzeżenie, tak że żaden z nas nie umiałby ich dostrzec, nawet gdyby przechodzili tuż obok. Vaitōdre przebiegła niczym cień przez las, wchodząc na ścieżkę wiodącą pod górę. Ścieżka kończyła się przy skale, gdzie znajdowała się jaskinia smoka.

Z wnętrza jaskini bił jaskrawoczerwony ogień. Vaitōdre bała się podejść bliżej, nie chcąc zwrócić na siebie uwagi. W blasku płomienia, który rozświetlał okolicę, dostrzegła ludzkie tropy. 

— Cóż za niezgrabne istoty — powiedziała do siebie. — Wszędzie widać ich ślady.

Skrzywiła się, czując zapach spalenizny niesiony wiatrem.

Wszystko wskazywało na to, że ludzie obudzili smoka. Ich ślady wiodły wprost do jaskini. Tylko ludzie mogli być tak nieroztropni, żeby wejść tam, gdzie odpoczywał potwór. Nie zrobiłby tego żaden wiła, zwierz, ani inny mieszkaniec gór. Vaitōdre musiała jak najprędzej powiadomić o tym mieszkańców Rōdmine. Nie było czasu do stracenia.

Dziewczyna pomknęła w dół ścieżki prowadzącej ku leśnemu strumykowi. Za strumykiem rozciągał się bór, a dalej - granie i ukryta za nimi dolina.

Z powodu wyrębu las w tej części gór był przerzedzony. Wszędzie sterczały pnie po wyciętych drzewach, ziemia była zryta, a poszycie zniszczone. Najbardziej bolało, że siekierom drwali nie oparły się najpiękniejsze z tutejszych drzew - srebrzyste silmenisy tak bardzo ukochane przez wiłów. 

— A to co takiego? — zdziwiła się Vaitōdre.

Ścieżka, która dotąd biegła w dół, teraz rozwidlała się na boki. Za niewielkim zagajnikiem widać było strzechy domostw. Dziewczyna zatrzymała się, niepewna, co robić. Jasne było, że wioskę zamieszkują ludzie. Zapewne drwale z rodzinami. I zapewne to oni obudzili śpiącego w jaskini smoka. Teraz zaś spali, nie zdając sobie sprawy z grożącego im niebezpieczeństwa.

— Powinnam ich ostrzec — stwierdziła dziewczyna. — Ale nie znam ich języka. Jak mam dać znać, że lada moment może pojawić się tu potwór?

Przyszło jej do głowy, że być może wystarczy obudzić ludzi. Jeśli to się uda, może zauważą ognie i zdołają zbiec. Vaitōdre podkradła się zatem do osady, a następnie wzięła dwie pochodnie leżące obok chrapiących strażników. Rozpaliła je i krzycząc ile sił w płucach, zaczęła machać żagwiami.

— Obudźcie się! — krzyczała. — Smok! Smok!

Jak można się tego domyśleć, pierwsi ze snu zerwali się strażnicy. Przetarli oczy i sięgnęli po stojące obok włócznie. Trzeba wam wiedzieć, że w owych czasach ludzie bali się wiłów. Nazywali ich ruganami albo dzikimi i uważali za niebezpieczne istoty. Nic więc dziwnego, że strażnicy wzięli dziewczynę za wroga, który być może jest zwiastunem jeszcze większego nieszczęścia. Niewiele myśląc, rzucili się na nią, zarazem wzywając pomocy. 

— Stójcie! — zawołała Vaitōdre. — Nie zrobię wam krzywdy!

Ale to ludzie chcieli teraz zrobić jej krzywdę. Dziewczyna musiała zważać na własne życie. Płonącą pochodnią odbiła cios włóczni, a potem uciekła w ciemny las. W gęstwinie strażnicy nie mieli szans jej znaleźć. Równie dobrze mogli by szukać cienia lub zjawy. Znalazłszy się poza zasięgiem ich wzroku, Vaitōdre wspięła się na drzewo, chcąc ocenić sytuację.

— Mam nadzieję, że to zamieszanie wystarczyło, żeby ich obudzić — pomyślała.

Wyglądało na to, że cel udało się osiągnąć. Z chat wychodzili kolejni ludzie, niektórzy z bronią w ręku, inni zaspani i zdezorientowani. Strażnicy gestykulowali i wskazywali na las, gdzie znikła dziewczyna. Potem wszyscy podnieśli głowy, dostrzegając dziwne zjawisko w górach. Ogień płonący na skałach.

Vaitōdre uznała, że to wystarczy. Zeskoczyła z drzewa i pobiegła do domu, aby ostrzec Sislaudena. 

## Część druga

Kiedy dziewczyna znalazła się na miejscu, okazało się, że jej przyjaciel zniknął. Przed domem Sislaudena leżały cztery rzeczne kamyczki ułożone jeden na drugim. Oznaczało to, że myśliwy wyruszył na polowanie i nie będzie go co najmniej przez cztery dni. 

Vaitōdre zmartwiła się. A więc nie zdąży ostrzec Sislaudena przed przybyciem smoka. W pierwszej chwili pomyślała, że powinna jak najszybciej odnaleźć przyjaciela. Było to jednak zadanie bardzo trudne, jeśli nie niemożliwe.

Sislauden był wprawnym myśliwym. Polując w górskich lasach ukrywał się tak dobrze, że nawet jego najbliżsi nie umieli go odnaleźć. Vaitōdre równie dobrze mogłaby, jak powiadają, szukać wiatru w polu. 

Czując, że nic więcej nie da się zrobić, dziewczyna zostawiła na progu domu przyjaciela wiadomość o smoku, a potem poszła spać. Rano, skoro świt, chciała wyruszyć w drogę.

W nocy śniły jej się koszmary. Obudziła się przed świtem, zlękniona, że stało się coś złego. Kiedy jutrzenka rozlewała się na graniach gór, dziewczyna opuściła dom. Nie uciekała jednak przed smokiem, ale udała się z powrotem do osady ludzi. 

— Pilnuj domu — powiedziała na pożegnanie do Wesołka. — Póki nie wrócę, ty jesteś tu gospodarzem.

Zanim jeszcze dotarła do miejsca gdzie mieszkali drwale, wiedziała, że noc nie przebiegła spokojnie. Nad wioską unosił się dym. Podobnie jak poprzedniego dnia, Vaitōdre wspięła się na drzewo na skraju lasu, żeby lepiej przyjrzeć się sytuacji. 

Kilka domów na skraju osady zostało spalonych. Krzątający się wokół ludzie dogaszali tlące się głownie. Miny mieli smutne. Dziewczyna zrozumiała, że w nocy smok zaatakował drwali. Kawałek dalej, przed domem naczelnika wioski zebrało się kilku strażników. Rozmawiali z grubym mężczyzną, który wyglądał na kogoś ważnego. Być może zarządcę, pomyślała.

— Nie przetrwamy kolejnej nocy — powiedział jeden ze strażników. — Próbowaliśmy walczyć z potworem, ale nasze włócznie nie mogą przebić się przez jego łuskę. Trzeba uciekać.

— Uciekać? — żachnął się grubas. — A co, jeśli smok siedzi w lesie? Wyłapie nas jak węgorz raki w mule.

Z osady prowadziła tylko jedna droga w dół zbocza. Gdyby drwale chcieli nią uciec, byliby zupełnie bezbronni wobec smoka. W osadzie mogli jeszcze próbować kryć się w chatach. Chociaż, jak wskazywał przykład spalonych domostw, była to raczej złudna ochrona.

— Zbudujmy palisadę — zaproponował drugi strażnik. — Okopmy domy ziemią. Ogień nie strawi ziemi.

— A potem co? Będziemy czekać? To beznadziejne!

Vaitōdre nie słuchała dalej ich rozmowy. Sytuacja była jasna. Uwięzieni w wiosce mieli tylko dwa wyjścia - uciekać albo czekać na atak nieprzyjaciela. W każdym przypadku czekała ich zagłada. Trzeba było im jakoś pomóc.

Jak wiadomo, żaden miecz ani włócznia nie są w stanie zabić smoka. Nawet najsilniejszy wojownik nie przebije grubej łuski potwora. Nie szkodzi mu ogień, ni żadna trucizna. Jedyne, co może zranić smoka to ostrze wykonane z czarodziejskiego bursztynu. Ludzie nazywają go latyrem, wiłowie zaś kalatarem, od jego blasku.

W dawnych czasach wiłowie wydobywali latyr z morza. Znajdując się w wodzie przybierał on szaro-srebrzysty kolor, lecz po wyciągnięciu na powierzchnię zaczynał się spalać. Tajemniczy żar trawił go od wewnątrz tak długo, póki bursztyn nie spalił się zupełnie. 

Lecz gdy płonął, nie istniała materia, której nie mógłby przeciąć lub przebić.

Vaitōdre wiedziała o tym wszystkim. Wiedziała również, że nie ma czasu, aby dotrzeć nad morze i przynieść stamtąd ratunek dla ludzi. Podróż zajęłaby wiele dni, a przez ten czas smok z pewnością zniszczyłby osadę drwali. Był jednak inny sposób.

Dzień drogi za doliną Rōdmine, wysoko wśród gór, znajdowało się jezioro, w którym mieszkał stolim. Stolimowie byli dobrymi olbrzymami opiekującymi się górami, lasami czy - właśnie - jeziorami. Nienawidzili smoków i walczyli z nimi. Vaitōdre postanowiła poprosić jednego z nich o pomoc.

I znów, jak cień, ruszyła przez górskie lasy. Gnana potrzebą, Vaitōdre szybsza była od niejednego biegacza. Nim minął dzień, stanęła zdyszana nad taflą spokojnego jeziora. Ukłoniła się grzecznie, a następnie wypowiedziała zaklęcie:

— *Va! Keltin tilmene, nōrkenir! Eido tan keresume egele.*

Na jej słowa wody jeziora zabulgotały, a ze wzburzonych fal wyłoniła się twarz starca o błękitnej brodzie. Jego oczy były mądre i spokojne jak skały otaczające jezioro. Stolim przyjrzał się uważnie dziewczynie, a potem zapytał:

— Cóż sprowadza córkę Hilima nad moje wody? Dlaczego budzisz mnie ze snu?

Vaitōdre ukłoniła się raz jeszcze, składając dłonie.

— Ojcze jeziora — rzekła. — Przyszłam prosić cię o pomoc. Jak dawnych czasach ty i twoi bracia walczyliście przeciw żmijom, którzy chcieli zniszczyć świat, tak teraz znowu potrzebujemy twojej pomocy.

Następnie opowiedziała mu o wiosce i smoku, którego przebudzili drwale. Stolim słuchał uważnie opowieści, a małe rybki co chwila wyskakiwały z jego brody, wpadając na powrót do jeziora. 

— Co stało się z waszymi wojownikami? — zapytał na koniec. — Czy nikt nie potrafi stawić czoła potworowi?

— Niestety — odrzekła dziewczyna. — Prócz mnie w dolinie pozostał tylko myśliwy. Nikt inny nie pomoże ludziom.

Tu westchnęła, żałując, że nie ma przy niej Sislaudena. W takiej chwili jego pomoc byłaby nieoceniona.

— Nie mogę ci pomóc — odrzekł olbrzym. W jego głosie pobrzmiewał smutek. — Nasze czasy dawno minęły. Wkrótce znikniemy zupełnie, stając się tym, czego strzegliśmy. Jeziorami, rzekami, lasami i skałami. Nie mogę opuścić tego miejsca. Póki nowy płomień nie rozpali ziemi, muszę czekać i śnić.

Słysząc te słowa, Vaitōdre zapłakała nad losem ludzi. Czy zatem nie było już dla nich żadnej nadziei?

— Nie bój się, córeczko — powiedział łagodnie stolim. — Zawsze jest nadzieja, nawet w najciemniejszej godzinie. Weź proszę to ostrze. Zwie się Tareva, Źdźbło, a należało przed laty do samego Kalvedila. 

Co rzekłszy, olbrzym wyciągnął z jeziora włócznię o ostrzu uczynionym z szarego bursztynu. Był to latyr, który dzięki temu, że trzymany był pod wodą, nie spłonął. Dziewczyna przyjęła dar, owijając grot włóczni mokrym płótnem. Podziękowała stolimowi, a następnie ruszyła z powrotem do swojej doliny.

W drodze zastanawiała się, co powinna uczynić. Nie była wojownikiem, nie znała się też na walce ze smokami. Nie mogła jednak zostawić ludzi na pastwę potwora. Bez czarodziejskiego ostrza nie mieli oni żadnych szans w walce.

Takie niespokojne myśli dręczyły Vaitōdre, kiedy w blasku księżyca zbliżała się do wioski drwali otoczonej lasami. Lecz oto nie tylko światło miesiąca oświetlało osadę. Czerwona łuna płonących domostw świadczyła, że smok nie zapomniał o czekającej go kolacji.

Dziewczyna przyśpieszyła kroku. Chwyciła w dłonie Źdźbło i zerwała z niego pokrowiec. Wyłaniając się z lasu ujrzała przerażający widok. Wielka bestia o wężowym cielsku znajdowała się pośrodku wioski. Otoczona była płonącymi dachami chat oraz grupą strażników. Bezskutecznie próbowali oni zranić stwora, atakując go włóczniami i toporami. Broń jednak, co dobrze wiedziała Vaitōdre, była bezużyteczna w starciu ze smoczą łuską.

Cień nieprzyjaciela przesuwał się po ścianach domów, wywołując grozę. Każde uderzenie jego ogona było jak odgłos pioruna.

Mimo lęku przepełniającego serce, dziewczyna ruszyła naprzód. Szary kamień zamigotał, a po chwili zaczął jarzyć się wewnętrznym blaskiem. Od ostrza biło ciepło, które rozświetlało mroki nocy i dodawało otuchy.

— Zmykaj, potworze — zawołała dziewczyna, wyskakując z lasu.

Choć nie wiedziała, jak użyć włóczni, jej ręce same skierowały ostrze ku bestii. Smok, zaskoczony pojawieniem się przeciwnika, zdążył tylko obrócić łeb, kiedy Źdźbło ukuło go w bok.

Potwór zaryczał, a otaczający go ludzie, padli na ziemię z przerażenia. Płonące ostrze włóczni, którą dzierżyła Vaitōdre, zagłębiło się w boku smoka, zadając mu bolesną ranę. Ten zionął ogniem, paląc kolejne domostwo, po czym uderzył ogonem. Vaitōdre nie zdążyła się uchylić. Cios zwalił ją z nóg i pchnął w stronę lasu. Powietrze uciekło jej z płuc. Włócznia wypadła z rąk i potoczyła się na bok.

Wściekły z bólu smok skoczył na pozostałych przy życiu ludzi, chcąc dosięgnąć ich pazurami. Dziewczyna spróbowała podnieść się z ziemi, lecz nie mogła się ruszyć. Jej lewa noga stała się bezwładna i bolała straszliwie. Musiała złamać ją podczas upadku. Nie mogła też dosięgnąć broni, a nawet gdyby jej się to udało, nie dała by rady walczyć z potworem.

I kiedy Vaitōdre przekonana już była, że zginie razem z pozostałymi, ujrzała cień wyskakujący z lasu. Postać odziana w strój myśliwego przemknęła obok leżącej, w biegu chwytając Źdźbło. Smok zajęty był dwójką strażników, których trzymał w łapach. Być może zastanawiał się, którego z nich pożreć jako pierwszego. 

Trzymający Źdźbło, minąwszy ich, wbiegł na ogon bestii. Zanim ta zdążyła zareagować, przebiegł po grzbiecie potwora, a następnie wraził ostrze prosto w jego łeb.

Jeżeli pierwszy ryk przeraził ludzi w wiosce, ostatni był stokroć gorszy. Vaitōdre zapamiętała, że z okolicznych drzew spadły wszystkie liście. Nikomu jednak nic się nie stało. Smok zionąwszy raz jeszcze ogniem (tym razem w górę, ku księżycowi) opadł na ziemię i wyzionął ducha. 

Wioskę ogarnęła cisza. Tylko trzask płonących głowni przypominał o tym, co przed chwilą się stało.

Vaitōdre odetchnęła, ciesząc się z uratowania mieszkańców wioski. Przewróciła się ostrożnie na bok, aby przyjrzeć się swojemu wybawicielowi, lecz w tym momencie jej ciało odmówiło posłuszeństwa i zemdlała. Przez resztę nocy była nieprzytomna.

Obudził ją szmer potoku, który tak dobrze znała. I wiatr, który wpadał przez okno w kuchni, a wylatywał pod dachem jej domku. Vaitōdre podniosła się na poduszce, rozglądając niepewnie. Leżała na swoim posłaniu, był środek dnia, a jej noga była profesjonalnie opatrzona i zabandażowana. Widziała wystające spod opatrunków liście, które przyspieszały gojenie ran.

Przez otwarte drzwi wszedł ktoś, kogo ze względu na zmęczenie nie mogła rozpoznać. Kiedy jednak zmrużyła oczy, rozpoznała przyjaciela.

— Sislauden — ucieszyła się. — Co tu robisz?

Myśliwy usiadł przy łóżku Vaitōdre, uśmiechając się. 

— Nakarmiłem twojego węgorza — powiedział. — Był głodny i narzekał, że go zaniedbujesz. 

— Muszę go przeprosić. Kiedy tylko będę mogła wstać.

— Już niedługo — pocieszył ją. — To było tylko lekkie złamanie. Byłaś bardzo dzielna.

Vaitōdre zmarszczyła brwi.

— Co z nimi? — zapytała. — Czy wioska jest bezpieczna?

— Bezpieczna. Ich naczelnik już zdążył przypisać sobie zasługę ubicia potwora. — Sislauden pokręcił głową. —  Ludzie, jak widać, nigdy się nie zmienią. Chciałem oddać Źdźbło stolimowi, ale ostrze spłonęło do szczętu podczas walki. Został sam tylko drzewiec. Myślę, że użyję go jako tyczki do bobu. Lubisz bób, prawda?

Tym razem uśmiechnęła się Vaitōdre.

— Nie bardzo — stwierdziła. — Ale możemy nakarmić nim Wesołka. Zobaczymy, czy będzie mu smakowało.
