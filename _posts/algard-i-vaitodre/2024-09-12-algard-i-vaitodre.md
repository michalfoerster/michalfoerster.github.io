---
layout: post
title:  "Opowieść o Älgardzie i Vaitōdre"
date:   2024-09-12
categories: opowiesci
---

## Rozdział pierwszy
Rappia zwała się osada, gdzie miały miejsce opisane tu wydarzenia. Leżała nad strumieniem tego samego miana, w północnej części gór Turola, za przełęczą Nirtelebugga.  

Panem osady był veding z Nervinów. Na miejscu władzę w jego imieniu sprawował labban, który był też zarządcą drwali. Gunt było mu na imię. Miał on pod sobą kilku strażników do pilnowania robotników oraz towaru.

Drewno dostarczano przez las do leżącej w dole stacji Glothun, gdzie flisacy spławiali je potokiem Nirtele i dalej. Jako że wycinano głównie silmenisy, pracujących chronili zbrojni. Pilnowali oni również transportu do stacji.

Był mąż imieniem Älgard, który wiele znaczył wśród straży labbana. Był on daleko spokrewniony z vedingiem, lecz na skutek swojego zachowania popadł w niełaskę. Zesłano go w góry, by nie sprawiał więcej kłopotów. Dobrze wszakże walczył i sporo wiedział, toteż ceniono sobie jego umiejętności. Zwłaszcza, gdy szło o tropienie dzikich.

On to pierwszy trafił na ścieżkę prowadzącą do jaskini Rhukastar. Stało się to wówczas, gdy przemierzał okolicę osady, szukając rabusiów. Napadali oni niekiedy flisaków, jak również pojawiali się w pobliżu Glothun i niżej. Od niedawna zaczęli interesować się Rappią. Stanąwszy u wejścia do jaskini, Älgard poczuł podmuch dochodzący z jej wnętrza. Wziął to za zły znak. Nadto, zdała mu się ona głęboka, co w tej części gór nie było częste. Nie poszedł dalej. Zostawił na ścieżce znaki, aby nikt nie szedł jego śladem, po czym wrócił do domu.

Zaraz udał się do labbana, tak przemawiając do niego:

> – Odkryłem jaskinię w górach, niedaleko wyrębu. Mówię to, żebyś wiedział, że trzeba zwołać straże i zbadać ją, bądź zamknąć. W przeciwnym razie coś może stamtąd wyjść.

> – Cóż może stamtąd wyjść? - zakpił Gunt. - Niedźwiedź? A może dzicy siedzą w środku, bojąc się wyściubić nosa?

> – Oby nic gorszego - odparł ze złością Älgard, widząc, że biorą go za tchórza.

Nic więcej nie dodał. 

Szła zima. Labbanowi zależało na tym, aby wypełnić zapis na drewno i zadowolić vedinga. Kazał Älgardowi dopilnować przygotowań do nowego transportu. Chciał pozbyć się go na jakiś czas, żeby ten nie przeszkadzał mu w jego planach.

Straże niechętnie wyprawiały się z drwalami. Droga prowadząca przez las była stroma, a deszcze czyniły ją błotnistą, przez co trudną do przejścia. Nadto, jak to już zostało powiedziane, na trakcie pojawiali się rabusie. Wojowie mogli albo przyśpieszyć podróż, pomagając w transporcie, albo też nie trudzić się, ale spędzić więcej czasu na trakcie. Oba rozwiązania nie były lubiane. Tych którzy zostawali w Rappii uważano za szczęściarzy.

Älgard postanowił samemu wybrać ludzi, z którymi wyruszy w drogę. Chciał wrócić wcześniej i bez wiedzy labbana zorganizować grupę do przeszukania jaskini. 

Poszedł najpierw do męża imieniem Drastun. Był to człowiek dużej postury, góral, uczciwy, a niebojący się ryzyka. Miał on chatę na skraju osady, gdzie mieszkał z rodziną; i niewielką ziemię do tego. Źle mu się jednak żyło i rad byłby zmienić swoją pozycję.

> – Słuchaj no, Drastun - zagadał doń Älgard. - Sprawy tak się mają, że będę potrzebował twojej pomocy. Jeśli się zdecydujesz, możesz na tym zyskać.

> – Mów, co cię trapi - odrzekł tamten. - A może wspólnie zaradzimy kłopotom.

Älgard wyjawił mu, że jest w okolicy jaskinia, która może być zamieszkana przez rabusiów i kryć ich skarby. Tak ujął to wszystko, aby Drastunowi pokazać, że na wyprawie można zarobić, a słowa nie rzekł o swoich obawach. 

> – Trzeba nam tylko szybko wrócić - rzekł na koniec. - W przeciwnym razie śnieg zasypie ścieżki i czekać trzeba będzie wiosny. A wiesz dobrze, że przez ten czas wieści mogą się roznieść wśród ludzi. Nie chciałbym, aby ktoś nas ubiegł.

> – Czuję, że nie mówiłbyś mi tego - odparł na to Drastun - gdyby tak łatwo było wejść do groty. Nie trafiłeś wszakże na tchórza.

Wspólnie namówili dwóch innych jeszcze, braci Dirsuna i Gavba, wszelako bez zdradzania im szczegółów.

O planach Älgarda dowiedziała się jego żona, której się wygadał. Likpeusa ją zwano. Nie mieli dzieci, a Likpeusa uważała, że to nie jej wina. Z tego powodu planowała rozwód, czekała tylko wiosny, by wrócić do swojej rodziny.

Likpeusa, kiedy nadarzyła się okazja, posłała do labbana, prosząc by rozmówił się z nią na osobności. Spotkali się przy głazie, gdzie labban składał ofiary.

Älgard zaś nie wiedząc nic o tym, wyruszył z drwalami. Wyprawa zajęła im pięć dni. Choć spieszono się, jeden z ludzi został ranny, przez co opóźnił powrót pozostałych.

Gunt, który też liczył na łupy, chciał ubiec Älgarda. Wziął sobie trzech ludzi z tych, którzy pozostali w osadzie i razem z nimi wyszedł na poszukiwanie jaskini. Trzy dni błądzili po górach, aż wreszcie znaleźli ścieżkę wiodącą między skałami.

Znalazłszy się przed jaskinią, tak Gunt rzekł do swoich ludzi:

> – Jeśli siedzi tam jaki niedźwiedź, przepędzimy go ogniem. Stańcie tylko dzielnie, a nie bójcie się niczego.

Kazał zatem rozpalić ognisko u wejścia do groty, a potem rzucać rozpalone żagwie do jej wnętrza, licząc że w ten sposób wykurzy niedźwiedzia. Lecz wtem donośny ryk wydobył się z Rhukastar. Był tak silny, że zgasił nie tylko żagwie, ale i ognisko. Ludzie rozbiegli się po lesie, a niektórzy ze strachu stali się jakby bezrozumni.

Sam labban skulił się w jakimś zagłębieniu, póki ryk nie ucichł. Wówczas uciekł do wioski, pozostawiając zarówno ludzi, jak i sprzęt. Nikomu nie powiedział o tym, co się stało. Likpeusy nie pozwolił do siebie dopuścić.

Następnej nocy ogień zapłonął w górach. Widziało go wielu ludzi z niższych osad. `Girmigars` wypełzł z Rhukastar, podpalając drzewa. Zwabiony wonią, wtargnął do wioski, gdzie zaczął zabijać. Siedmiu ludzi straciło życie nim nadszedł świt i potwór wycofał się w ostępy.

Ci, którzy przeżyli, jęli szykować się do ucieczki. Nikt wszakże ze straży nie chciał ich poprowadzić. Älgard jeszcze nie wrócił, a pozostali albo byli ranni, albo bali się opuścić swoje domostwa. Jedyna droga z osady prowadząca w dół wiodła przez wyręb w lesie. Lękano się, że tam właśnie ukrywa się Girmigars.

Gunt był wśród tych, którzy bali się wyjść na zewnątrz. Nie chciał ani rozmawiać z ludźmi, ani składać ofiar. Im usilniej dopominano się jego pomocy, tym bardziej krył się po kątach. Aż wreszcie wojowie siłą wyciągnęli go na podwórzec.

> – Jeżeli nie chcesz słowa powiedzieć, zrezygnuj ze stanowiska - powiedział jeden z nich. - Niech kto inny przejmie władzę i postanowi, co robić.

Mówił to mąż imieniem Divil, którego już wcześniej labban podejrzewał, że chętnie znalazłby się na jego miejscu. Przeto tak mu odpowiedział, mimo strachu, który ściskał mu wnętrzności:

> – Zamilknij, Divilu. Dobrze wiem, co knujesz. Masz serce węża, skore do zdrady. Wyrzucili cię ze straży vedinga, boś zostawił towarzysza w walce. Tyleś wart!

Divil zaraz chciał rzucić się na labbana, zatrzymano go jednak. Na tym sprawa się skończyła, Gunt zaś nic więcej nie powiedział. Widząc, że nic nie wskórają, zaczęto radzić bez niego. Jedni mówili, że trzeba wyprowadzić ludzi z osady, inni zaś, żeby okopać się i kiedy potwór przyjdzie, zarzucić go pociskami, póki nie wyzionie ducha. W to wszakże mało kto wierzył. Widziano bowiem ciała i nikt nie wątpił, że nieprzyjaciela nie można łatwo pokonać.

Tak minęła większa część dnia. Kilku drwali uciekło, lecz większość bała się opuścić wioskę. Do wieczora labban nie podjął decyzji, co robić, a kiedy nadszedł zmierzch, każdy zabarykadował się w swojej chacie. Niektórzy zaś skryli się w wkopanych w ziemię spiżarniach, licząc że to ich uratuje.

## Rozdział drugi
Byli zaś dzicy, wiłowie, którzy mieszkali opodal, w ukrytej dolinie. Vudran zwała się niewiasta, która im przewodziła. Zaślubiona była dzikiemu imieniem Sasnir, który był myśliwym. On to pierwszy spośród swojego ludu ujrzał Girmigarsa sunącego przez las. Ruszył więc zaraz, by ostrzec pozostałych.

*Girmigars opuścił leże,
Krwi żądny krąży wśród ludzi.
Mężowie opór chcą stawiać,
Lecz do Bedubnis zmierzają.*

Takie słowa wyrzekł Sasnir. Posłuchali go dzicy. Zebrawszy swój dobytek, zbiegli z doliny, kierując się ku wrzosowiskom Silirte. Kiedy wszak przyszło do Vudran, ta nie zgodziła się na ucieczkę:

> – Widziałam w lesie `glevanerów`.

Tak bowiem ona i jej lud nazywali ludzi z północy. 

> – To się zgadza - zgodził się Sasnir. - Lecz oni wybrali już swój los. Nie możemy nic uczynić, aby go zmienić, czy choćby poprawić. Nie ma też wśród nas `kalvedarów`.

To rzekłszy, jął szykować się do drogi. Była zaś dolina między górami, gdzie rozlewał się staw `Galaurs`. Vudran udała się w tamto miejsce, nie mówiąc o tym Sasnirowi. Stanąwszy nad brzegami Galaursa, zaniosła modły w języku dzikich. Odpowiedział na nie stolim żyjący w wodach stawu.

> – Dlaczego nie odeszłaś, jak pozostali? - zapytał. - Girmigars zabije wszystkich. Tak żądza złota doprowadzi ich do zguby.

> – Ojcze Galaursu, czy nie możesz go pokonać? - odpowiedziała dziewczyna.

> – Przybyłem tu, kiedy góry były jeszcze młode - rzekł stolim. - I pozostanę, póki nie przeminą. Takie jest moje przeznaczenie, nie inne.

Vudran nie przelękła się wszakże słów olbrzyma.

> – Ojcze - rzekła znowu. - Od kiedy nasi przodkowie przybyli na te ziemie, ty i twój lud byliście nam przyjaciółmi. 

> – Do ciebie należy wybór, dziecino. Jeżeli tego pragniesz, oto moja pomoc.

Stolim sięgnął głęboko ku otchłani stawu, skąd wydobył ostrze z `latrisu`. Płonęło ono ogniem równie mocnym, co blask słońca. Olbrzym położył latris na głazie tuż przed dziewczyną. Ten pękł od gorąca na dwoje. Dlatego ludzie nazywają teraz to miejsce teraz `Drastabs Dalmun`.

Vudran przyjęła dar od stolimia i rozpłakała się.

## Rozdział trzeci
Nie czekając aż ostrze spłonie, Vudran ruszyła do Rappii. Na miejsce przybył też Älgard ze swoimi ludźmi. Zjawił się pod wieczór, toteż nie było już czasu na planowanie ucieczki.

Ludziom kazał skryć się w ziemiankach i spiżarniach, sam zaś ze strażnikami, którzy go słuchali zajął chatę z przodu wioski, obok tych, które poprzednio zaatakował potwór. Pozatykał okna i zabarykadował drzwi. Zostawił jednak parę otworów, przez które można było razić nieprzyjaciela włóczniami. Wykopał też pod chatą wąskie przejście.

Kiedy nadeszła noc, Älgard i jego towarzysze ukryli się w chacie. Girmigars nadciągnął wraz ze wschodem księżyca. Wył dziko i wrzeszczał tak przeraźliwie, że co słabszego ducha poumierali. Älgard kazał swoim ludziom zatkać uszy i głośno śpiewać. Ci jednak ze strachu upuścili swoje miecze i jakby skamienieli.

W końcu, gdy Girmigars wskoczył na dach chaty, gdzie przebywali strażnicy, wyciągnięto włócznie. Niektóre ciosy dosięgły go, wprawiając w jeszcze większą wściekłość. Zaczął zrywać poszycie z dachu, chcąc dostać się do ukrytych wewnątrz ludzi. Widząc co się dzieje, Älgard otworzył przejście pod chatą. Girmigars zaczął się przez nie przeciskać, było ono wszakże zbyt wąskie dla niego. 

Tymczasem ludzie Älgarda uciekli przez drzwi z drugiej strony chałupy. On sam wraz z Drastunem został, bodąc przeciwnika, by tym bardziej go rozwścieczyć. Gdy ten był już niemal w środku, Älgard rzucił ogień na zgromadzone wewnątrz drwa. Ci zaś, którzy wydostali się z na zewnątrz, zamknęli przejście ze swojej strony. Teraz Älgard i Drastun ruszyli ku wyjściu, chcąc się ratować. Lecz Girmigars chwycił drugiego z mężczyzn i wyrwał mu ramię. Älgard zbiegł.

Pożar objął cały budynek, ludzie zaś zgromadzili się wokół. Liczono na to, że Girmigars spłonie. Ten jednak rozerwał więźbę, wyłażąc następnie na dach. Mimo płomieni trawiących jego skórę, potwór rzucił się na zebranych, zabijając wielu. Älgard uderzył go mieczem, żadna broń jednak nie mogła poważnie ranić Girmigarsa. Mąż wkrótce upadł, zraniony w bok.

Wściekły stwór zabijał ludzi, a nikt nie umiał go zatrzymać. Wielu ze strachu nie mogło się nawet poruszyć. Jak zaczarowani czekali na śmierć. Wtedy to nadeszła Vudran, trzymając wysoko nad głową ostrze z latrisu.

Ludziom zdało się, że dziewczyna niesie gwiazdę w rękach, tak silny był blask kamienia. W osadzie zrobiło się jasno jak w południe, a wszystkie cienie uciekły przed mocą klejnotu.

Widząc broń, która mogła zadać mu ranę, Girmigars wyrzekł następujące słowa:

*Śmierć niesie córka Hilima*
*W kamieniu, co z krwi pochodzi*
*Stolima. Lecz sama zginie*
*Jeśli zbawić chce śmiertelnych.*

Girmigars sięgnął ku Vudran łapą, chcąc trafić ją w oko. Chybił jednak i przeciął jej lice. Vudran upadła. Gdy ten stanął nad nią, by zadać jej śmierć, wraziła ostrze pod pachę potwora. Dosięgła serca. Tak zginął.

Latris spłonął do szczętu, a niektórzy mówili później, że potwora zabito czarami. Inni twierdzili, że zrobił to Älgard, lub któryś z pozostałych strażników. Z powodu tego zamieszania Guntowi łatwiej było potem dowodzić swego przed vedingiem.

Nadszedł Sasnir. Wziął Vudran w objęcia i uklęknął niedaleko truchła potwora. Dziewczyna wnet zmarła.

## Rozdział czwarty
Sasnir zapłakał gorzko. Nadal klęcząc z Vudran w ramionach, zaśpiewał na jej cześć pieśń w języku dzikich. Znajdujący się tam ludzie zaraz rzucili się na niego, myśląc, że to dalszy ciąg czarów. Zakneblowali mu usta, a następnie związawszy, powiesili na rosnącym opodal buku. Kolejnej nocy niedźwiedź wlazł tam, odgryzł go i zjadł.

Älgard usypał Vurdan kopiec za osadą. Miejsce to nazywa się do dziś Ruganvirs albo Vudrangarbs. 

Po tym wszystkim ludzie opuścili Rappię, udając się do położonych niżej stacji i osad. Nikt nie chciał też sprawdzać, co znajdowało się w jaskini, aby czasem nie natknąć się na co gorszego. Älgard poszedł do labbana i wobec innych oskarżył go o spowodowanie całego nieszczęścia.

> – Nie myśl sobie, że nie poniesiesz kary - rzekł do niego. - Veding dowie się, coś zrobił i jak postąpiłeś z powierzonymi ci ludźmi. 

Älgard planował bowiem udać się na wiosnę do vedinga i przedstawić mu wszystkie postępki labbana, a zwłaszcza śmierć Drastuna. Gunt przeląkł się tych słów, niczego wszakże nie dał znać po sobie.

> – Dobrze wiem, jak się mają sprawy - odparł Älgardowi. - I za kogo cię tam uważają. Nic nie wskórasz na dworze, a tylko napytasz sobie biedy.

> – Zobaczymy - powiedział tamten. - Możesz być jednak pewien, że sprawy tak nie zostawię.

Świadkiem rozmowy był Divil. Zaproponował Älgardowi, aby rozprawić się z Guntem na miejscu. Ten nie chciał się zgodzić. Dokuczała mu rana, a poza tym chciał wszystko załatwić zgodnie z prawem.

> – Veding siedzi za górami - stwierdził Divil. - Nie pomoże ci, gdy przyjdzie co do czego. 

Strażnicy zostali w osadzie, żeby pomóc w ostatnim transporcie przed zimą. Żaden z drwali nie chciał dłużej pracować w Rappii, niewolnych zaś było zbyt mało i nie znali się na robocie. Sprawę postanowiono przekazać vedingowi.

Älgard wrócił do domu, gdzie czekała go Likpeusa. Choć nie układało się między nimi, wyjawił jej, że chce opuścić osadę jeszcze zanim przyjdą silne mrozy. Gdyby przełęcz okazała się nie do przebycia, Älgard miał zamiar obejść góry, choć sporo nadłożyłby drogi. Obawiał się nadto, że labban może namówić przeciwko niemu pozostałych.

Likpeusa stwierdziła, że chętnie będzie towarzyszyć mężowi:

> – I mnie tu nic nie trzyma. Weź tylko ze sobą jakiś dowód na śmierć Girmigarsa, a może veding wynagrodzi ci za ten czyn.

> – Nie chcę kłamać w tej sprawie - odparł na to Älgard. - Dość już mam zła, do którego doszło. Najbardziej boli mnie, że tamta kobieta zginęła za nas bez słowa. Myśmy zaś zabili jej towarzysza.

Na to Likpeusa:

> – Nie powinieneś się tym martwić. Dzicy nie żyją jak ludzie i nigdy nie będziemy mieli z nimi nic wspólnego. Czyż król nie wygnał ich precz z Lingvaru?

Älgard z ciężkim sercem poszedł spać. W nocy Likpeusa przyrządziła wywar, który podała mężowi następnego dnia. Wypił, myśląc, że to lekarstwo na ranę zadaną mu przez potwora. Jakiś czas później zmarł, co bardzo ucieszyło labbana.

Likpeusa poszła zatem do Gunta, żeby namówić go na wyprawę do Rhukastar. Ten wszak nie chciał o tym słyszeć i odprawił ją z niczym. Zaczął też podejrzewać, kim ona jest.

Tymczasem przygotował sobie dół z solą, gdzie wrzucił łeb Girmigarsa. Na wiosnę, kiedy droga przez góry stała się przejezdna, wziął Gunt łeb i zawiózł do vedinga. Ten zdumiał się opowieścią, lecz nie chciał dać wiary, że to pod wodzą labbana zgładzono bestię. Nagrodził labbana i trzymał go blisko. Dopiero Divil jakiś czas później doniósł, co naprawdę się stało, a także o tym jak postąpił Älgard. Słysząc to veding wezwał labbana, by ten wytłumaczył się przed nim.

> – Masz jego słowo przeciw mojemu, panie - odrzekł na to Gunt. - Gdyby było jak Divil twierdzi, czy nie powinienem był zgładzić Älgarda? A jednak nic mu nie zrobiłem i gdyby nie pochorował się, stałby tu dziś przed tobą. I czy nie ja przyniosłem ci głowę Girmigarsa?

Tak wykpił się z wszystkich oskarżeń. Później gdy minął rok, poprosił labban o zwolnienie z dworu, na co veding się zgodził. Osiadł na pogórzu, na ziemiach za lasem Dusin i tam żył do późnej starości. Z jego rodu pochodził Survaban.

Co stało się z Likpeusą, nie wiadomo. Słyszałem, że zginęła w Rhukastar. Miała pójść tam z Dirsunem i Gavbem, których udało jej się namówić do splądrowania jaskini. O czynach Dirsuna traktuje inna opowieść. Powiadają też, że Likpeusa, jak każda wiedźma, zmieniła się w końcu w żmiję, lecz ja temu nie mogę dać wiary.

Tu kończy się opowieść.

## Uwagi
Opowieść o Älgardzie i Vaitōdre ("Älgard ir Vudran gerbutun") włączona została do tzw. *Kodeksu Nervin* zawierającego historię rodu Nervin - od mitycznych początków, po zagładę podczas Zniszczenia Lingvaru. Stanowi dopełnienie losów Älgarda wydziedziczonego z rodu Nervin przez vedinga o imieniu Nöting. 

Opowieść istotna jest z kilku powodów. Przede wszystkim przedstawia prahistorię Rhukastar. Jaskini z której pochodził smok Lingvarangs, który doprowadził do zagłady całego królestwa. Potwierdza również opinię o tym, że potwór został obudzony na skutek knowań czarownic.

Stanowi też świadectwo czasów, kiedy wiłowie (tu określani jako dzicy) byli wygnańcami wyjętymi spod prawa. Sytuację tę zmienił dopiero król Survaban, który jak sugeruje opowieść, na ironię pochodził z rodu labbana Gunta. Ten wątek jest zapewne interpolacją późniejszego redaktora. Trudno zakładać, że w czasach gdy powstawała opowieść o Älgardzie, mogła ona zawierać tak przychylne informacje na temat wiłów.

Czytelnik powinien wiedzieć również o elementach fikcyjnych zawartych w opowieści. Zaliczyć do nich należy umiejętność mowy u Girmigarsa czy (tym bardziej) używanie przez niego poezji. Mniej widoczne może być włożenie wierzeń Lingvarczyków w usta Sasnira, kiedy mówi on o krainie zmarłych Bedubnis, a także zmienianie imion wiłów na noryckie. 

## Skróty
- `ar`., język areilski
- `nor`., język norycki (dialekt lingvarski)

## Przypisy
1. `labban`, nor. dosłownie "dobry". Tu: zarządca wioski należącej do włości vedinga.
2. `silmenis`, nor. niejasne. Rodzaj drzewa iglastego o wytrzymałym drewnie. Używano go m.in. do budowy statków.
3. `Rhukastar`, nor. "Rycząca Jaskinia".
4. `Vudran`, nor. "wydra". Zapewne przekształcone imię ar. `Vaitōdre`, czyli "Mówiąca Woda".
5. `Sasnir`, nor. "zając". Podobnie jak w przypadku Vudran, i tu mamy do czynienia z zastąpionym imieniem ar.
6. `Girmigars`, nor. `girms`, "robak" oraz `garmuns`, "żar".
7. `Bedubnis`, nor. "otchłań". Miejsce przebywania zmarłych.
8. `glevaner`, ar. "smutny człowiek". Wiłowie określali ludzi przybyłych zza Morza mgieł `glevineri`, czyli "smutnymi". Nie wiadomo, skąd w tekście taka (skądinąd poprawna) wersja.
9. `kalvedar`, ar. "niosący blask" albo "niosący bursztyn kalatar". Nazwa dla wojowników wiłów walczących ze żmijami.
10. `stolim`. Tak ludzie określali veldów, szczególnie tych opiekujących się górami.
11. `latris`,  nor. "cudowny bursztyn", pożyczka z ar.
12. `Drastabs Dalmun`, nor. "Dolina Rozerwanego Kamienia".
13. `córka Hilima`. Wiłowie twierdzili, że są potomkami Hilima, który jako pierwszy przybył na północ.
15. `Ruganvirs` albo `Vudrangarbs`, nor. "Wierzchołek Wiłów" oraz "Góra Vudran".
